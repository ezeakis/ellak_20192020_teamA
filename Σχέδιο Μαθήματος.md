***Απευθυνεται σε:***
Μαθητές Ε-ΣΤ Δημοτικού και Γυμνασίου (η σύνθεση της ομάδας μπορεί να έχει και μαθητές μέχρι Γ' Δημοτικού)

***Στόχος διδασκαλίας:***
Τα παιδιά να δημιουργήσουν μία ρομποτική κατασκευή με δύο μοτέρ και υπέρυθρο δέκτη η οποία θα επιπλέει και θα έχει προσαρμοσμένο ένα ειδικό πανί απορρόφησης πετρελαίου..

***Τι προηγούμενη γνώση απαιτείται:***
Αν τα παιδιά γνωρίζουν τα παρακάτω, το μάθημα μπορεί να προχωρήσει πιο γρήγορα.
Ουσιαστικά, όμως μπορούν να αναπτυχθούν και στα πλαίσια του μαθήματος
1. Εξοικείωση με τα ηλεκτρονικά και το arduino
2. Τι είναι η υπέρυθρη ακτινοβολία

***Προετοιμασία υποδομής:***
Ο εκπαιδευτικός θα πρέπει να αποφασίσει αν υπάρχει αρκετό υλικό, ώστε κάθε μαθητής να δημιουργήσει τη δική του κατασκευή, αν θα γίνει σε ομάδες ή αν όλα τα παιδιά θα πραγματοποιήσουν τη συνδεσμολογία εκ περιτροπής για την ίδια κατασκευή.

***Μέσα διδασκαλίας:***
Η συνδεσμολογία μπορεί να εκτυπωθεί σε φύλλα που θα μοιραστούν σε μαθητές για να την υλοποιήσουν.

Θα χρειαστεί κάποιος τρόπος για να επιδειχτεί ο κώδικας στα παιδιά και να εξηγηθεί η λειτουργία του. Εναλλακτικοί τρόπο είναι: άνοιγμα του αποθετηρίου από κάθε λαπτοπ παιδιού (αν υπάρχει αυτή η δυνατότητα), προβολή από προβολέα ή σε οθόνη τηλεόρασης συνδεδεμένη με λάπτοπ, χρήση πίνακα.

***Προτάσεις διδασκαλίας:***

Α. Πριν δοθεί η συνδεσμολογία στα παιδιά, αν είναι ήδη εξοικειωμένα, μπορεί να ζητηθούν εκ των προτέρων να σκεφτούν κάποια στοιχεία της. Πιο συγκεκριμένα:
 1. Τα παιδιά θα πρέπει να αναγνωρίσουν την ανάγκη για κίνηση του ρομπότ η οποία θα πραγματοποιηθεί με μοτέρ.
 2. Τα παιδιά θα πρέπει να αναγνωρίσουν την ανάγκη για πλοήγηση του ρομπότ η οποία θα πραγματοποιηθεί με τη διαφορική κίνηση των μοτέρ.
 3. Τα παιδιά θα πρέπει να αναγνωρίσουν την ανάγκη για τηλεχειρισμό του ρομπότ η οποία θα γίνει με υπέρυθρη ακτινοβολία.
 
Β. Πριν δοθεί ο κώδικας θα πρέπει να συζητηθεί στην τάξη πως περίπου θα λειτουργεί. Υπάρχει ενδεχόμενο να ακούσουμε ιδέες που δεν είχαμε σκεφτεί και να είναι εφικτές. Σε αυτό το ενδεχόμενο, μπορούμε να προσαρμόσουμε τον κώδικα σε αυτές.

Ο κώδικας μπορεί να δοθεί και κάθε παιδί να τον γράψει στο λάπτοπ του ή να δοθεί μερικός και τα παιδιά να συμπληρώσουν κάποια στοιχεία που λείπουν ή να δοθεί έτοιμος για εγγραφή στο Arduino, εφόσον βέβαια εξηγηθεί σε βάθος πως λειτουργεί.

